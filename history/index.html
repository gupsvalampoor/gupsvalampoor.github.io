---
layout: default
title: "ചരിത്രം"
---
<h1>വലന്പൂർ ഗവ. യു. പി. സ്കൂളിന്റെ ചരിത്രം</h2>
<p>നൂറ് വർഷങ്ങൾക്ക് അപ്പുറത്ത് വലന്പൂർ പ്രദേശത്ത് പ്രാഥമികവിദ്യാഭ്യാസത്തിനുപോലും സൗകര്യമില്ലാതിരുന്ന കാലഘട്ടത്തിൽ നാട്ടിലെ എല്ലാവിഭാഗം ജനങ്ങൾക്കും പ്രാഥമികവിദ്യാഭ്യാസം ലഭിക്കണമെന്ന ഉദ്ദേശ്യത്തിൽ ഈ പ്രദേശത്തെ പുരാതന തറവാട്ടുകാരായ ഇടമന നായർ തറവാട്ടുകാരും പൂന്തുരുത്തിൽ തറവാട്ടുകാരും ചേർന്ന് ഒരു മലയാളം പ്രൈമറി സ്കൂൾ തുടങ്ങാൻ തീരുമാനിച്ചു. അതിനാവശ്യമായ സ്ഥലവും കെട്ടിടവും അനുബന്ധസൗകര്യങ്ങളും ഒരുക്കി 1914-ൽ സ്കൂൾ പ്രവർത്തനം തുടങ്ങി. അതോടുകൂടി ഈ പ്രദേശത്തുള്ള മുഴുവൻ കുട്ടികൾക്കും എഴുത്തും വായനയും അഭ്യസിക്കുന്നതിനുള്ള വഴി തുറന്നു.</p>
<p>സ്കൂളിന്റെ നടത്തിപ്പുചുമതല പൂന്തുരുത്തിൽ തറവാട്ടിലെ കാരണവരായ ഗോവിന്ദൻ കർത്തയെ ഏൽപ്പിച്ചു. ആദ്യകാല അദ്ധ്യാപകരായി നിരവത്ത് വേലായുധൻപിള്ളയും അദ്ദേഹത്തിന്റെ സഹോദരനായ നാരായണപിള്ളയേയും നിയമിച്ചു. പ്രഥമാദ്ധ്യാപകനായിരുന്ന വേലായുധൻപിള്ള സ്കൂളിന്റെ ഉയർച്ചക്കുവേണ്ടി വളരെയേറെ പ്രവർത്തിച്ചിട്ടുള്ളയാളാണ്.</p>
<p>വർഷത്തിലൊരിക്കൽ സർക്കാരിൽ നിന്നു ലഭിക്കുന്ന വളരെ തുച്ഛമായ ഗ്രാന്റുകൊണ്ട് സ്കൂൾ നടത്തിക്കൊണ്ടുപോകാൻ നന്നേ ബുദ്ധിമുട്ടേണ്ടി വന്നു. ഈ രീതിയിൽ സ്കൂൾ നടത്തിപ്പ് മുന്പോട്ട് നടത്തികൊണ്ടുപോകാൻ സാധിക്കാത്ത സാഹചര്യത്തിൽ നടത്തിപ്പു ചുമതല നെന്മേനിമനയെ ഏൽപ്പിച്ചുകൊടുത്തു. കുറേക്കാലം നെന്മേനിമനക്കാർക്കും സ്കൂളിന്റെ നടത്തിപ്പുചുമതല ഒരു ഭാരമായിതീരുകയും അവർ മഴുവന്നൂർ വാര്യരെ ഏൽപ്പിക്കുകയും ചെയ്തു.</p>
<p>ഈ കാലയളവിൽ സ്കൂളിന്റെ നടത്തിപ്പുചുമതല മാറുന്നതിനനുസരിച്ച് അദ്ധ്യാപകരും മാറിക്കൊണ്ടിരുന്നു. അതിന്റെ ഫലമായി ഗോപാലകണിയാർ, എൻ. വാസുദേവൻ പിള്ള, മാധവൻ പിള്ള എന്നിവർ അദ്ധ്യാപകരായി സേവനമനുഷ്ഠിച്ചിട്ടുണ്ട്.</p>
<p>തിരുവിതാംകൂർ നാട്ടുരാജ്യത്തിന്റെ ഭാഗമായിരുന്നു ഈ പ്രദേശം. തിരുവിതാംകൂറിൽ സി. പി. രാമസ്വാമി അയ്യർ ദിവാനായിരുന്ന കാലത്ത് നാട്ടിലെ പ്രാഥമികവിദ്യാലയങ്ങൾ സർക്കാർ പള്ളിക്കൂടങ്ങളായി ഏറ്റെടുത്തുകൊണ്ടുള്ള ഓർഡിനൻസ് പുറപ്പെടുവിച്ചു. ഈ ഉത്തരവനുസരിച്ച് വലന്പൂർ മലയാളം പ്രൈമറിസ്കൂളും ഒരു സർക്കാർ പ്രൈമറിസ്കൂളായിമാറി.</p>
<p>അദ്ധ്യാപകരെ സർക്കാർ നേരിട്ട് നിയമിച്ചു. ആദ്യകാല അദ്ധ്യാപകനായി കുളക്കാട്ടുകുടി സി. എ. പരമേശ്വരൻ നായർ നിയമിതനായി. തുടർന്ന് അമ്മിണിക്കുഞ്ഞമ്മ, സരോജിനിക്കുഞ്ഞമ്മ തുടങ്ങിയവർക്ക് സഹാദ്ധ്യാപകരായി നിയമനം ലഭിച്ചു. പ്രഥമാദ്ധ്യാപകനായ സി. എ. പരമേശ്വരൻ നായർ പെൻഷൻ പറ്റി പിരിയുന്നതുവരെ ഈ സ്കൂളിലെ പ്രഥമാദ്ധ്യാപകനായി സേവനമനുഷ്ഠിച്ച ശ്രേഷ്ഠവ്യക്തിയാണ്.</p>
<p>കാലക്രമത്തിൽ നമ്മുടെ വിദ്യാലയം അഞ്ചാം ക്ലാസ്സുവരെയും തുടർന്ന് ഏഴാം ക്ലാസ്സുവരെയും ഒരു സർക്കാർ അപ്പർ പ്രൈമറി സ്കൂളായി ഉയർത്തപ്പെട്ടു.</p>
<p>1914 മുതൽ ഈ നാട്ടിൽ അറിവിന്റെ വെളിച്ചം പരത്തി അജ്ഞതയുടെ തമസ്സകറ്റാൻ സഹായിച്ച നമ്മുടെ വിദ്യാലയം ഈ പ്രദേശത്തിന്റെ സാംസ്കാരികപുരോഗതിയുടെ ഒരു നാഴികക്കല്ലായി ഇന്നും തലയുയർത്തി നിൽക്കുന്നു. ഈയടുത്തകാലത്ത് പി. ടി. ഏ, സ്കൂൾ വികസനസമിതി, O.S.A, എന്നിവയുടെ കരുത്തുറ്റ നേതൃത്വത്തിൽ നാട്ടുകാരുടേയും മറ്റ് അഭ്യുദയകാംക്ഷികളുടേയും സഹായസഹകരണങ്ങളോടുകൂടി ഈ വിദ്യാലയത്തെ ഒരു ഹൈടെക് വിദ്യാലയമാക്കി മറ്റ് ഏതൊരു വിദ്യാലയത്തോടും കിടപിടിക്കുവാൻ പറ്റിയ തരത്തിലുള്ളതാക്കി മാറ്റുവാൻ സാധിച്ചിട്ടുണ്ട്.</p>
<p>ഒരു സ്കൂളിന്റെ പുരോഗതിക്ക് വേണ്ട എല്ലാ ഭൗതികസൗകര്യമൊരുക്കുവാനും അതോടൊപ്പം അക്കാദമിക്ക് തലത്തിൽ മികച്ച ഒരു വിദ്യാലയമാക്കി മാറ്റുവാൻ, ഇവിടത്തെ പ്രഥാനാദ്ധ്യാപികയായ ശ്രീമതി വത്സമ്മ ടീച്ചറുടെ നേതൃത്വത്തിൽ പ്രവർത്തിക്കുന്ന മറ്റ് അദ്ധ്യാപകശ്രേഷ്ഠരുടെ സേവനവും പ്രശംസനീയമാണ്.</p>